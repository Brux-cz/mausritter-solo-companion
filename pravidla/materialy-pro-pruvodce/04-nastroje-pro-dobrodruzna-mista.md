# Nástroje pro dobrodružná místa

Dobrodružná místa jsou nebezpečná zákoutí, kam se odváží vkročit jen nejstatečnější myši. Odehrává se na nich většina dobrodružství v Mausritteru.

Vytvoření dobrého dobrodružného místa je spíš umění než věda. Do začátku ti ale pomůže tenhle postup.

## 1. Vymysli téma

Téma dobrodružného místa je celková myšlenka, kterou se při tvorbě budeš řídit. Uvažuj o něm jako o titulní stránce a jednovětném popisu, od kterých se budou odvíjet další rozhodnutí.

## 2. Vyber frakce a cíle

Dobré dobrodružné místo obývají aspoň dvě frakce tvorů. Nemusejí to nutně být stejné frakce, které působí v měřítku celého hexcrawlu, i když i na ty je dobré se při tvorbě ohlížet. Frakce by na dobrodružném místě měly usilovat o cíle, které jsou ve vzájemném protikladu. A zároveň platí, že ne všichni tvorové vyskytující se na dobrodružném místě by měli patřit do frakce.

Jedna z frakcí může vyplynout už z toho, jací ti při hrubém nahazování dobrodružného místa padnou obyvatelé. Druhá frakce může místo bránit před tou první nebo s ní soupeřit o podobný cíl.

## 3. Nakresli mapku

Nakresli nebo najdi mapku místa a rozděl ji na „místnosti". Může jít o opravdové místnosti, ale i o smysluplné předěly v nějakém větším prostoru.

Mapa nemusí být pěkná, podrobná ani nemusí používat přesné měřítko. Klidně místnosti nakresli jako políčka pospojovaná čarami.

Při chystání mapy měj na paměti pár principů:

- **Víc různých cest** dává hráčům možnost rozhodovat se, jak chtějí prostor prozkoumávat. Vytvářej smyčky a spojnice s jinými cestami.
- **Různorodé cesty** pomáhají odlišit různé oblasti. Schodiště, mosty, útesy – ty všechny zpestřují plynutí mapy a vnášejí do průzkumu rozmanitost. A tajné chodby odměňují pozorné hráče.
- **Víc vchodů** (klidně skrytých) dává příležitost přistoupit k problémům z jiného směru.
- **Minulost a projevy chátrání** mají na prostor dramatický dopad. Zapojuj do popisu změny provedené předchozími obyvateli.

## 4. Vyplň místnosti

Pro každou místnost dobrodružného místa nahoď nebo vyber její typ a obsah. Dobré dobrodružné místo předkládá rozmanité výzvy v různorodých místnostech.

U některých místností bude obsah jasný a stačí se nechat vést tím, co ti připadá správně. U jiných možná budeš potřebovat náhodnou inspiraci.

## 5. Sestav tabulku setkání

V závislosti na vybraných frakcích a vyplněných místnostech sestav pro dobrodružné místo tabulku k6 setkání. Setkání můžou být nebezpečná, ale nemusejí být k hráčským myším nutně nepřátelská. U každé položky uveď, co dotyčný tvor dělá, když ho myši potkají.

- Položky 1–3 budou variace na nějaké běžné setkání.
- Položky 4–5 budou variace na nějaké neobvyklé setkání – něco trochu nečekaného.
- Položka 6 bude zvláštní nebo nebezpečné setkání.

---

## Téma dobrodružného místa

### Minulost

| k20 | Budova |
|-----|--------|
| 1 | Starodávný chrám netopýřího kultu |
| 2 | Dávno opuštěná strážní věž |
| 3 | Letohrádek myšího šlechtice |
| 4 | Skrytá zásobárna na zimu |
| 5 | Pohřebiště myších předků |
| 6 | Nora vyhrabaná králíky nebo liškami |
| 7 | Lidský dům nebo jiná budova |
| 8 | Stoka nebo odtokové potrubí |
| 9 | Klaustrofobní mravenčí chodbičky |
| 10 | Ohromný strom vyhlodaný myšmi |
| 11 | Čarodějova věž |
| 12 | Mlýn patřící k osadě |
| 13 | Hnízdo krysího krále |
| 14 | Kostra obrovského zvířete |
| 15 | Akademie čarodějnic |
| 16 | Brána do vílí říše |
| 17 | Hluboký důl |
| 18 | Skrýš loupežníků |
| 19 | Přírodní jeskyně |
| 20 | Myší osada |

| k12 | Projevy chátrání |
|-----|------------------|
| 1 | Zatopení |
| 2 | Magická nehoda |
| 3 | Stáří a hniloba |
| 4 | Poničení lidmi |
| 5 | Všudypřítomné plísně |
| 6 | Prolínání mezi říšemi existence |
| 7 | Útok obrovského zvířete |
| 8 | Katastrofální bouřka |
| 9 | Strašící duchové |
| 10 | Nevysvětlené opuštění |
| 11 | Vnitřní rozbroje |
| 12 | Nákaza |

### Obyvatelé

| k10 | Bytosti... |
|-----|------------|
| 1 | Myši, poblázněné nebo zoufalé |
| 2 | Myši, magicky pozměněné |
| 3 | Krysí loupežníci |
| 4 | Bytosti ze vzdálené země |
| 5 | Původní obyvatelé, podivně pokřivení |
| 6 | Přízrační duchové |
| 7 | Vílí předvoj |
| 8 | Nevrlý had |
| 9 | Zamořeno hmyzem |
| 10 | Kočičí pán a jeho služebníci |

| k8 | ...tu hledají nebo chrání |
|----|---------------------------|
| 1 | Bezpečný úkryt nebo místo k životu |
| 2 | Zásobu vybrané potravy |
| 3 | Ztracené přátele nebo příbuzné |
| 4 | Staré drahocenné dílo |
| 5 | Poslední zbytky ve vybrakované ruině |
| 6 | Vzácné alchymistické houby |
| 7 | Zvláštní a mocné kouzlo |
| 8 | Ohromné množství ďobků |

### Tajemství

| k6 | Tajemství |
|----|-----------|
| 1 | Obelisk hučící mystickou energií |
| 2 | Zachované pravěké zvíře |
| 3 | Pozůstatky lidských experimentů |
| 4 | Zapomenutý hrob pradávné královny |
| 5 | Cesta do cév země |
| 6 | Portál do vílího království |

---

## Náhodné vyplňování místností

Když budeš chtít náhodně určit obsah místnosti na dobrodružném místě, hoď třikrát k6. První hod určí typ místnosti, druhý rozhodne, jestli v ní bude nějaký tvor, a třetí určí, jestli je tam k nalezení poklad.

### Typ místnosti

| k6 | Typ | Šance na tvora | Šance na poklad |
|----|-----|----------------|-----------------|
| 1–2 | Prázdná | 4–6 | – |
| 3 | Překážka | 5–6 | 6 |
| 4 | Past | 5–6 | 6 |
| 5 | Hlavolam | 6 | 1–5 |
| 6 | Doupě | 1–6 | 1–3 |

### Tvorové

Tvorové, kterými dobrodružné místo zabydlíš, by měli vycházet z přítomných frakcí. Neboj se ale zahrnout i pár odlišných tvorů. Pokud tvor není v doupěti, měl by mít nějaký důvod, proč se nachází zrovna v té místnosti, ve které se nachází.

### Poklady

Cenné poklady se málokdy válejí bez dozoru. Většinou jsou hlídané, skryté nebo ztracené. Mysli na to, odkud se vzaly a co je na místě zanechalo (případně komu budou chybět).

### Prázdné místnosti

Prázdné místnosti dávají myším příležitost popadnout dech a připravit se na další výzvu.

| k20 | Prvek v prázdné místnosti |
|-----|---------------------------|
| 1 | Opuštěné hmyzí hnízdo |
| 2 | Trs hub |
| 3 | Zřícená stěna nebo strop |
| 4 | Vysušené broučí krunýře na stěnách |
| 5 | Nábytek vyrobený z odpadu |
| 6 | Obrovská nástěnná malba netopýřího obličeje |
| 7 | Změť stolů a židlí |
| 8 | Novinové výstřižky na stěnách |
| 9 | Všude roste mech |
| 10 | Freska na zdi, dávno zašlá |
| 11 | Plošiny zavěšené nad zběsilým potůčkem |
| 12 | Kořeny prorůstající stěnami, podlahou nebo stropem |
| 13 | Hromada hnijících žaludů |
| 14 | Rozsypané zvířecí zuby |
| 15 | Prapory ze třpytivých obalů od bonbonů |
| 16 | Průchod hadí lebkou |
| 17 | Neustálé kapání vody ze stropu |
| 18 | Přísná socha dávno zemřelé myši |
| 19 | Nerovná podlaha plná hlubokých trhlin |
| 20 | Oltář z bílého křemene |

### Překážky

Překážky jsou prvky, které myši musejí obejít nebo odstranit. Vyčerpávají hráčům zdroje, dávají příležitost k využití zvláštního vybavení nebo vybízejí k dalšímu průzkumu.

| k8 | Překážka |
|----|----------|
| 1 | Zamčené dveře. Klíč se nachází v jiné místnosti. Vyražení dveří nějakou dobu potrvá a ztropí randál. |
| 2 | Strmé lezení. Bez zvláštní výbavy riskují myši vyčerpání nebo pád. |
| 3 | Východ z místnosti je uprostřed stropu, 15 cm daleko ode všech stěn. |
| 4 | Nepříjemně pištící zařízení. Dává stav Vystrašení za každou směnu strávenou tady nebo v přilehlých místnostech. |
| 5 | Zřícená část chodby. Zůstala mezera tak úzká, že se jí nedá prolézt. |
| 6 | Chodba úplně zaplavená vodou. |
| 7 | Cesta pokračuje širokou a hlubokou kaluží bláta. Dává jeden stav Vyčerpání za každých 15 cm cesty. |
| 8 | Dlouhá, hladká a prudce stoupající kovová nebo umělohmotná trubka. |

### Pasti

Pasti by měly být zjevné a smrtící. Dobrá past předkládá hráčům očividné nebezpečí a vícero nepříliš očividných řešení. Zamysli se, za jakým účelem je tu past nastražená a jak ji jiní obyvatelé místa obcházejí. Pokud se ji hráči pokusí zneškodnit riskantním způsobem, nech je hodit záchranu nebo si hoď na štěstí.

| k8 | Past |
|----|------|
| 1 | Velké kamenné dveře nedoléhající k futrům. Když někdo sáhne na kliku, zařízení za dveřmi je povalí dopředu. |
| 2 | Dlouhá chodba zaplavená vodou, kterou elektrifikuje velká baterie ve výklenku. |
| 3 | Temná chodba naplněná výbušným plynem. Páchne jako zkažená vejce. Při zapálení způsobí k20 zranění. |
| 4 | Dvě tenké nitě natažené přes smrtící propast. Přelezení je bezpečné, když myši lezou pomalu a po jedné. |
| 5 | V další cestě brání jáma. Na jejím dně spí had. |
| 6 | Dveře se třemi klikami ve tvaru hub, jedna je bezpečná, zbylé dvě otrávené. Způsobují k12 magického zranění. |
| 7 | Kruh čarovných hub, uprostřed je mladá myš. Kdokoli je v kruhu, zoufale se snaží dostat dovnitř i ostatní. |
| 8 | Podlaha potřená mazlavým lepidlem. Uvolnění chodidla vyžaduje záchranu na sílu. |

### Hlavolamy

Hlavolamy odměňují bystré uvažování. Dej hráčům něco, co můžou zkoumat a experimentovat s tím. Může to být třeba nebezpečné zařízení, které dovede některá z hráčských myší využít k vlastnímu prospěchu.

| k6 | Hlavolam |
|----|----------|
| 1 | Místnost s podlahou z elektrifikovaných měděných desek. Uprostřed je drahocenný poklad. |
| 2 | Tři dětské lahvičky s barevnými tekutinami. Samostatně neškodné, ale po smíchání mocné nebo nebezpečné. |
| 3 | Krystal a v něm zapuštěný kouzelný meč. Krystal je extrémně tvrdý, ale rozpustí ho žaludeční kyselina. |
| 4 | Poklad na dně hluboké studny. |
| 5 | Velká hladká ocelová mísa, dnem vzhůru. Zevnitř je ke dnu izolepou přilepený poklad. |
| 6 | Nalíčená pastička na myši. Páka je přidělaná ke kamenu ve zdi, a když se spustí, strhne zeď a zavalí chodbu. |

### Doupata

| k6 | Doupě |
|----|-------|
| 1 | Dočasný tábor |
| 2 | Nedávno zabrané jinému tvorovi |
| 3 | Vybudované myšmi jako obydlí pro tvora |
| 4 | Tvor chrání mladé |
| 5 | Trvalý domov, nově zabydlený |
| 6 | Trvalý domov, pohodlně zařízený |

---

## Poklady

Při umisťování pokladu si hoď, co obsahuje.

Hoď dvakrát k20 na tabulku Poklad a navíc další k20 za každou z otázek, na kterou odpovíš „ano":

- Je v bývalé myší osadě, na hradě nebo v jeskyni?
- Je ve vysoce magické oblasti?
- Brání ho velké zvíře nebo záludná past?
- Překonaly myši velké nesnáze, než ho našly?

**Tip:** Všechny dílčí tabulky (kromě Kouzla a kouzelné meče) používají k6, takže si můžeš generování pokladů urychlit, když s každou k20 budeš házet rovnou i k6.

### Tabulky pokladů

| k20 | Poklad |
|-----|--------|
| 1 | Kouzelný meč |
| 2 | Náhodné kouzlo |
| 3 | Hoď na drobnost |
| 4 | Hoď na cenný poklad |
| 5 | Hoď na neobvyklý poklad |
| 6–8 | Hoď na objemný poklad |
| 9–10 | Hoď na užitečný poklad |
| 11 | Bedna s k6 x 100 ďobků |
| 12–14 | Pytel s k6 x 50 ďobků |
| 15–17 | Peněženka s k6 x 10 ďobků |
| 18–20 | Volně rozsypaných k6 x 5 ďobků |

| k6 | Drobnosti |
|----|-----------|
| 1 | Přízračná lucerna (vrhá světlo, které zahání duchy) |
| 2 | Mluvící ulity (slyšíš to, co někdo říká do té druhé) |
| 3 | Dýchací slámka (trubička, ve které je pořád vzduch) |
| 4 | Dýka netopýřího kultisty (umožní vstup do svatyně) |
| 5 | Kouzelné fazole (plně vyrostou za k6 směn) |
| 6 | Funkční lidské zařízení (vymysli něco zábavného) |

| k6 | Cenný poklad |
|----|--------------|
| 1 | Kolo velmi uzrálého sýra (100 ď) |
| 2 | Stříbrný řetízek (2 políčka, 500 ď) |
| 3 | Přívěsek s polodrahokamem (400 ď) |
| 4 | Zlatý prsten (500 ď) |
| 5 | Broušený diamant (1 000 ď) |
| 6 | Perlový náhrdelník (2 políčka, 1 500 ď) |

| k6 | Objemný poklad |
|----|----------------|
| 1 | Nadměrná stříbrná lžíce (2 políčka, 300 ď) |
| 2 | Slonovinový hřeben (4 políčka, 400 ď) |
| 3 | Obří lahev kvalitní brandy (4 políčka, 500 ď) |
| 4 | Starodávná myší socha (4 políčka, 500 ď) |
| 5 | Starodávný myší trůn (6 políček, 1 000 ď) |
| 6 | Obří zlaté hodinky (4 políčka, 1 000 ď) |

| k6 | Neobvyklý poklad |
|----|------------------|
| 1 | Svazek aromatických bylin (200 ď u lékárníka) |
| 2 | Pestrobarevné sušené houby (200 ď u čarodějnice) |
| 3 | Strašidelně světélkující kámen (300 ď u čaroděje) |
| 4 | Dědictví se sentimentální hodnotou pro šlechtice |
| 5 | Dokumenty dávající držiteli nárok na pozemek |
| 6 | Mapa k pokladu |

| k6 | Užitečný poklad |
|----|-----------------|
| 1 | k6 balení zásob, dobře zachovalých |
| 2 | k6 svazků pochodní |
| 3 | Běžná zbraň |
| 4 | Běžná zbroj |
| 5 | Běžný nástroj |
| 6 | Ztracená myš ochotná pomoct |

---

## Kouzelné meče

U kouzelných mečů se zaškrtává použití, jenom když padne 6. Může je opravit jedině velmi šikovný kovář nebo nezvykle praktický čaroděj. Oba budou chtít zaplatit něčím důležitějším, než jsou ďobky.

| k6 | Typ zbraně |
|----|------------|
| 1–4 | Střední (k6 v jedné pacce, k8 v obou) |
| 5 | Lehká (k6 v jedné pacce, můžeš bojovat dvěma) |
| 6 | Těžká (k10 v obou packách) |

### Kouzelné meče

**1. Tepané železo**
- Při nošení: Záchrany před kritickými zraněními házíš s výhodou.

**2. Spletité vílí vzory**
- Při nošení: Dovedeš se přestrojit za libovolného tvora velikého jako myš.

**3. Rezavý hřebík**
- Kritické zranění: Dává stav Vystrašení.

**4. Hadí zub**
- Kritické zranění: Způsobuje navíc k6 zranění mrštnosti.

**5. Šavle vojáčka ze stavebnice**
- Při nošení: Když vedeš tlupu, mají členové +1 ke zbroji.

**6. Vodou ohlazené sklo**
- Při nošení: Pod vodou zadržíš dech na jednu celou směnu.

**7. Vlčí zub**
- Kritické zranění: Tvůj příští útok je zesílený.

**8. Stříbrná jehla**
- Kritické zranění: U jednoho předmětu v inventáři (kromě kouzel) si vygumuj všechny tečky použití.

**9. Trnitý stonek růže**
- Kritické zranění: Odstraň si nějaký stav.

**10. Vysrážený stín**
- Při nošení: Když se nehýbeš, nikdo tě nevidí.

### Prokleté meče

Kouzelné meče mají šanci 1 ze 6, že budou prokleté.

Prokleté meče se připoutají k myši, která je vezme jako první, a nedají se odložit z inventáře.

Dokud kletba účinkuje, nemá meč žádnou kladnou schopnost. Jakmile kletbu sejmeš, meč své schopnosti znovu získá.

| k6 | Kletba | Co ji sejme |
|----|--------|-------------|
| 1 | Hody na kritické zranění házej s nevýhodou | Nesobecké obětování se, když jde o život |
| 2 | Když dostaneš stav Vyčerpání, vezmi si ještě jeden | Na jedno roční období se vyměnit s chudým rolníkem |
| 3 | V ohrožení uspěj v záchraně na vůli, jinak zaútoč | Trvale se usmířit s nepřítelem na život a na smrt |
| 4 | Úprava –1 ke všem hodům na reakci | Vzdát se bez podvádění veškerého majetku |
| 5 | Když ti někdo zraní společníka, vezmi si stav Vystrašení | Splnit přání umírající myši |
| 6 | U kouzel se v tvé přítomnosti vždy zaškrtává použití | Zničit zdroj, ze kterého čerpá moc soví čarodějka |

---

## Příklad dobrodružného místa: Pařezinky

### Co se tu děje?

Myši z Doubí si dělají starosti o své přátele a příbuzné z Pařezinek, protože z vesnice nedorazila pravidelná a jinak spolehlivá dodávka sýra na trh.

Hráči ještě netuší, že myši z Pařezinek byly uneseny krysím gangem Tuhošů, kteří je chtějí darovat kočičímu pánovi Baltazarovi. Krysy teď myši drží ve svojí tajné skrýši, dokud obchod nedohodnou.

Vyřeší hráči záhadu a zjistí, kam byly myši z vesnice odvedeny? Dokážou je zachránit včas?

To ukáže až hra.

### Setkání

| k6 | Setkání |
|----|---------|
| 1 | k3 Tuhošů, hledají lup |
| 2 | k6 Tuhošů, nesou myš |
| 3 | k6 Tuhošů, halasně slaví |
| 4 | Pavouk, číhá na kořist |
| 5 | k3 pavouků, pletou pavučiny |
| 6 | Strážný had, vyplazil se z klece |

### Místnosti

**1. Vstupní chodba**

Pod dvěma elegantně propletenými kořeny. Tma.

- Na zablácené zemi jsou koleje vozu a šlápoty.
- Hned ve vchodu je pastička na myši se symbolem krysí lebky. Její páka je přidrátovaná k velkému balvanu ve zdi (při spuštění k12 zranění). V pasti je nalíčené kolo sýra (100 ď).
- Chodba: k hlavní bráně.

**2. Hlavní brána**

Široký tunel z hlíny a dřeva. V cestě brání kamenné dveře.

- U dveří leží dvě poničené strážné sochy.
- Dveře: masivní slídová deska se železnou klikou.
- Mají vylomené panty, z druhé strany jsou zatlučené dřevěnými kolíky. Za dveřmi je pastička na myši, narafičená tak, že při stisku kliky povalí dveře dopředu (k20 zranění, při záchraně na mrštnost polovina).
- Průchod: po otevření vede na nádvoří.

**3. Nádvoří**

Otevřené nádvoří okolo jezírka. Chladný stojatý vzduch.

- Šest domků přilepených ke stěně, povětšinou prázdných. Mezi zemí a plošinami vedou vzpěry a žebříky.
- Z chodby do velké síně doléhá falešné troubení na flétnu a chichotání.
- Prázdný sokl posypaný prachem a sutinami.
- Tmavé hluboké jezírko. Na dně pozlacená socha myšího hrdiny (4 políčka, 600 ď) a pytel ďobků (140 ď).
- Otevřená chodba: vede do velké síně.
- Dveře: do sýrárny.
- Žebříky: k vyrabovanému, opuštěnému a zamořenému domu.

**4. Vyrabovaný dům**

Poničený. Převrácená postel, rozházené nádobí.

- Na podlaze k6 měděných hrnců a pánví (každý 10 ď)
- Na zdi načmárané graffiti: „Dobře Tuhoši".

**5. Opuštěný dům**

Prázdný. Nábytek vyskládaný u zdi.

- Obraz Pařezinek při letním festivalu, domy ověšené barevnými praporky. Na nádvoří ještě stojí socha.

**6. Zamořený dům**

Ve dveřích a oknech pavučiny.

- Vesničani Rokfór a Panýr zamotaní v pavučinách. Utekli sem potom, co převrátili sochu do jezírka, aby ji Tuhoši neukradli.
- Hnízdo brání dva pavouci.

**7. Velká síň**

Honosná podzemní dvorana osvětlená svíčkami.

- 2k6 Tuhošů, pijí ukradenou medovinu, žerou sýr a vyluzují hrůzné zvuky z hadí flétny.
- Hadí flétna (když na ni hraje někdo, kdo to umí, hypnotizuje hady).
- Hoď 3x na uloupené poklady.
- Zamčené dveře: za sudy, vedou do sýrárny.

**8. Sýrárna**

Pach zkyslého mléka, tmavé kádě napůl sraženého sýra.

- Výtah poháněný kolem dole na podlaze.
- Míchací lopaty (jako 15cm tyč) a síťky na sýr (jako síť)
- Za kádí se schovává vyděšený sýrař Cihla.
- Železná mříž: do hadí klece.
- Výtah: na nádvoří.
- Zamčené dveře: do velké síně.
- Nákladní poklop: ve střeše, zevnitř závora, vede ven.

**9. Hadí klec**

Zamčená klec mezi sýrárnou a zrárnou.

- Vesnický strážný had, velmi hladový.
- Železná mříž: do zrárny.

**10. Zrárna sýra**

Tma, chladno a ticho. V regálech řádky zrajícího sýra.

- 8 kol kvalitního sýra (každý 100 ď).
- Hoď 2x na poklady v truhle na konci jeskyně.
- Tuhoš jménem Fíla tu vyspává přežrání.
