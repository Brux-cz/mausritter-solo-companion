# Nástroje pro hexcrawl

## Jak sestavit hexcrawl

### 1. Vyplň hexy

Začni s mapou 5 x 5 jednomílových hexů. Doprostřed umísti spřátelenou osadu. Vyplň zbývající hexy. Můžeš si házet na tabulky obsahu hexů nebo je použít jako inspiraci. Ke každému hexu napiš jednořádkový popis.

### 2. Vymysli frakce (nepovinné)

Frakce jsou nejmocnější strany ve tvém hexcrawlu. Pomáhají ti vymýšlet důsledky hráčských rozhodnutí a vykreslují dojem živoucího světa, který existuje i mimo dohled hráčů.

### 3. Rozpracuj dobrodružná místa

Dobrodružná místa jsou nebezpečná místa, kam se statečné myši vypravují hledat bohatství a kam se opatrnější, usedlé nebo méně zoufalé myši neodváží ani páchnout. Vyber ze své mapy 2–4 výrazné prvky a rozpracuj je do dobrodružných míst. Rozmísti je dál od sebe, ať mají hráči důvod cupitat po mapě. Každému místu vymysli téma a potom jedno z nich podrobně připrav. Můžeš hned rozpracovat i ta ostatní – anebo počkej, až hráči budou poblíž.

### 4. Nachystej zvěsti

Vytvoř tabulku k6 zvěstí. Až budou hráči prozkoumávat dobrodružná místa nebo odpočívat v osadách, dávej jim z téhle tabulky informace o jiných místech nebo frakcích v hexcrawlu.

- Položky 1–3 by měly být pravdivé.
- Položky 4–5 by měly být částečně pravdivé.
- Položka 6 by měla být nepravdivá.

### 5. Sestav tabulku setkání

V závislosti na vybraných frakcích a dalších obyvatelích oblasti vytvoř tabulku k6 setkání. Řiď se přitom strukturou popsanou na stránce o setkáních.

## Jak vést hexcrawl

### První sezení

Na prvním sezení vyber dobrodružné místo, které máš rozpracované, a začni hrát s myšmi rovnou u vchodu. Dej hráčům důvod, proč by je dobrodružné místo mělo zajímat. Se zaháčkováním ti pomůžou minulosti hráčských myší a téma dobrodružného místa. Jestli tě nic nenapadá, zkus následující tabulku.

| k6 | Háček počátečního dobrodružného místa |
|----|---------------------------------------|
| 1 | Hledání ztraceného člena rodiny |
| 2 | Vyšetřování na příkaz myšího šlechtice |
| 3 | Myší čaroděj potřebuje přísadu do kouzla |
| 4 | Místo je doupětem tvora, který trápí myší osadu |
| 5 | Vede sem zděděná mapa k pokladu |
| 6 | Myši hledají útočiště před hroznou bouřkou |

### Prozkoumávání mapy

Až hráči s průzkumem dobrodružného místa skončí nebo se budou potřebovat vrátit do osady pro zásoby, ukaž jim prázdnou verzi svojí mapy. Vyznač na ní spřátelenou osadu i dobrodružné místo a taky pár dalších dobře známých míst.

Nechej hráče pohybovat se po mapě, jak se jim zlíbí. Jak se bude skupina myší posouvat z hexu na hex, měla by automaticky potkávat výrazné prvky, které v nich máš přichystané – aspoň pokud jsou vidět na první pohled.

### Rozšiřování mapy

Jak budou hráči odkrývat nové linky a svět se kolem nich začne proměňovat, vytvářej další dobrodružná místa a postupně mapu rozšiřuj.

## Obsah hexů

Pro každý hex na mapě hoď, vyber nebo vymysli:

- Typ hexu
- Výrazný prvek (závisí na typu hexu)
- Nějaký zajímavý detail o výrazném prvku

Ke každému hexu napiš jednořádkový popis.

### Typ hexu

| k6 | Typ |
|----|-----|
| 1–2 | Otevřená krajina |
| 3–4 | Les |
| 5 | Řeka |
| 6 | Lidské město |

### Výrazné prvky

Hoď k20 pro výrazný prvek podle typu hexu.

#### Otevřená krajina

| k20 | Prvek |
|-----|-------|
| 1 | Mraveniště |
| 2 | Buk rozštípnutý bleskem |
| 3 | Strom bílý jako kost |
| 4 | Kostra krávy |
| 5 | Květnatá louka |
| 6 | Pšeničné pole |
| 7 | Zarostlá mez |
| 8 | Dutý pařez |
| 9 | Obrovský placatý kámen |
| 10 | Rybníček zarostlý lekníny |
| 11 | Kolosální padlý strom |
| 12 | Starý sukovitý dub |
| 13 | Starý statek |
| 14 | Tichá prašná cesta |
| 15 | Králičí nora |
| 16 | Vrabčí hnízdo |
| 17 | Borovicový hájek |
| 18 | Strmý kopec |
| 19 | Kamenná zeď |
| 20 | Změť vystouplých kořenů |

### Detaily výrazných prvků

Hoď k6 a k8 pro detail výrazného prvku.

| k6 | k8 1–4 | k8 5–8 |
|----|--------|--------|
| 1 | Myší osada | Sídlo pozoruhodného tvora |
| 2 | Menší myší farma | Doupě nepřátelského tvora |
| 3 | Hrad myšího šlechtice | Opuštěné doupě tvora |
| 4 | Vlídný myší zájezdní hostinec | Pozůstatky bitvy |
| 5 | Myší lovecký srub | Místo se zvláštním pokladem |
| 6 | Hornická osada | Zvláštní nebo kouzelné místo |

## Myší osady

Většina myších osad se skládá jen z několika málo rodin, žijících ve vykotlaném dubu nebo ve zdi staré stodoly.

### Velikost osady

Hoď 2k6 a použij nižší hodnotu.

| k6 | Velikost |
|----|----------|
| 1 | Farma/zámeček (1–3 rodiny) |
| 2 | Křižovatka (3–5 rodin) |
| 3 | Víska (50–150 myší) |
| 4 | Vesnice (150–300 myší) |
| 5 | Město (300–1000 myší) |
| 6 | Velkoměsto (přes 1000+) |

### Společenské zřízení

Většina osad platí daně místnímu myšímu šlechticovi, který osadu chrání. Svobodné osady mají vlastní stráž.

Hoď k6 + velikost osady (1 u farmy, 6 u velkoměsta).

| k6+ Velikost | Zřízení |
|--------------|---------|
| 2–3 | Vedená vesnickými stařešiny |
| 4–5 | Spravovaná rytířem nebo nižším šlechticem |
| 6–7 | Organizovaná cechovním výborem |
| 8–9 | Svobodná osada pod správou rady měšťanů |
| 10–11 | Domov významnějšího šlechtice |
| 12 | Hlavní sídlo šlechtické moci |

### S čím myši obchodují?

U měst a velkoměst hoď dvakrát.

| k20 | Živnost |
|-----|---------|
| 1 | Zemědělci pečující o tyčící se plodiny |
| 2 | Dřevorubci s pilami a potahy |
| 3 | Drsní a ošlehaní rybáři se sítěmi a vory |
| 4 | Tmavá a zatuchlá houbová farma |
| 5 | Na každém rovném povrchu se suší obilí |
| 6 | Aromatický sýr, několik let uleželý |
| 7 | Zahrádky vzácných bylin, střežené sušáky |
| 8 | Včelí úly a včelaři v ochranných oděvech |
| 9 | Kupci a obchodníci, často shánějí stráže |
| 10 | Kameníci pracující v nedalekém lomu |
| 11 | Mlýn poháněný velkým vodním kolem |
| 12 | Hlubinný důl na železo, stříbro nebo cín |
| 13 | Chovají bource a tkají jemné hedvábí |
| 14 | Zkušení průzkumníci jeskyní a chodeb |
| 15 | Keramika s pestrobarevnými glazurami |
| 16 | Přádelna vlny ověšená jasnými látkami |
| 17 | Vynikající škola s neukázněnými žáky |
| 18 | Rušná, dobře zásobená tržnice |
| 19 | Páchnoucí hora odpadků, pečlivě přebíraná |
| 20 | Krásně vyřezávaný nábytek z leštěného dřeva |

### Co se děje při příchodu hráčských myší?

| k20 | Událost |
|-----|---------|
| 1 | Katastrofa, všichni se balí a odcházejí |
| 2 | Svatba, ulice vyzdobené květinami |
| 3 | Příprava na velkou sezónní hostinu |
| 4 | Udeřila nemoc |
| 5 | Hmyz spořádal obsah spižíren |
| 6 | Koná se trh, do osady se sjíždějí kupci |
| 7 | Myši si jdou po krku |
| 8 | Formuje se tlupa na boj s velkým zvířetem |
| 9 | Několik myší se ztratilo |
| 10 | Myší šlechtic vznesl svévolný požadavek |
| 11 | Dorazila potulná divadelní kumpanie |
| 12 | Pohřeb, ulice plné kouře |
| 13 | Podvodník spřádá vyšinuté plány |
| 14 | Domácí brouk se pomátl a napadá myši |
| 15 | Vílí velvyslanec s nemožným požadavkem |
| 16 | V okolí se šíří zvláštní, rychle rostoucí rostlina |
| 17 | Někdo ukradl drahocenné dědictví |
| 18 | Kočičí pán si žádá nehoráznou daň |
| 19 | Mladé myši slaví svátek dospělosti |
| 20 | Na želvím hřbetě přijela čarodějova věž |

### Semínka názvů osad

Dvakrát hoď k12. Dostaneš začátek a konec. Mixuj je, než to bude znít fajn.

| k12 | Začátek A | Začátek B | Konec A | Konec B |
|-----|-----------|-----------|---------|---------|
| 1 | Dub | Bláto | -ov | Luh |
| 2 | Bob | Sova | -ovec | Háj |
| 3 | Vrba | Liška | -ová | Věž |
| 4 | Pařez | Žalud | -ice | Újezd |
| 5 | Smrk | Měď | -iny | Most |
| 6 | Měsíc | Lup | -ín | Brod |
| 7 | Zelená | Sýr | -ec | Voda |
| 8 | Černá | Mokro | -ník | Hora |
| 9 | Kámen | Růže | -any | Nora |
| 10 | Vysoký | Cín | -ves | Lhota |
| 11 | Buk | Dobro | Hradec | Hrob |
| 12 | Jablko | Kmen | Městec | Žďár |

### Hospody a hostince

Vísky a větší osady zřizují přívětivé hostince pro místní i pocestné. Hostinec se jmenuje U…

| k12 | 1. část | 2. část | Specialita |
|-----|---------|---------|------------|
| 1 | Bílý | Brouk | Pečená kořeněná mrkev |
| 2 | Zelený | Liška | Žížalí vývar |
| 3 | Černý | Špalek | Ostružinový koláč |
| 4 | Červený | Semínko | Uleželý aromatický sýr |
| 5 | Stříbrný | Krysa | Ječmenná kaše |
| 6 | Křivý | Sýr | Tlustý rybí řízek |
| 7 | Přátelský | Orel | Pečené jablko |
| 8 | Schovaný | Červ | Smažené hmyzí nožičky |
| 9 | Lstivý | Včela | Čerstvý máslový chléb |
| 10 | Skleněný | Lucerna | Ukořistěné sladkosti |
| 11 | Trnitý | Růže | Semínka pražená v medu |
| 12 | Rozbitý | Rytíř | Houbový guláš |

## Frakce

Frakce jsou početné síly mimo kontrolu hráčských myší. Pomáhají utvářet dojem živého světa.

Vyber nebo vytvoř 3–4 frakce, které budou ve tvém hexcrawlu plnit roli hlavních mocností.

### Používání frakcí

Frakce mají **cíle**, o které usilují, a **zdroje**, kterými si na cestě k cíli pomáhají. Cíle by měly být provázané s jinými frakcemi nebo by frakce měly soupeřit o stejné zdroje.

**Zdroje** odrážejí moc a vliv frakce v herním světě.

Splnění každého cíle vyžaduje zaškrtnutí **2–5 políček pokroku** (např. ○○). Záleží na jeho složitosti.

Frakce, které mají aspoň tři zdroje, dokážou utvořit tlupu.

### Plnění cílů

Mezi sezeními bude každá frakce pracovat na svém aktuálním cíli.

Hoď k6 a potom hodnotu uprav:

- Za každý relevantní zdroj, který frakce má, přičti k výsledku 1.
- Pokud jde cíl proti konkurenční frakci, odečti od výsledku 1 za každý relevantní zdroj konkurenční frakce.

Pokud je konečný výsledek 4–5, zaškrtni 1 políčko pokroku k cíli. Pokud je 6+, zaškrtni 2 políčka.

Když frakce cíl dokončí, přidej jí nový zdroj, který bude značit její zvýšenou moc a vliv.

Pokud cíl nějak snižuje moc a vliv jiné frakce, odeber téhle frakci některý ze zdrojů nebo ho změň.

Jak budou frakce uskutečňovat svoje cíle, průběžně aktualizuj mapu, aby odrážela jejich proměňující se moc.

Zmínky o aktuálních cílech frakcí přidávej do tabulky zvěstí.

### Zásahy hráčů

Jak se budou hráči s frakcemi potkávat, odhaluj jim náznaky toho, o jaké cíle frakce zrovna usilují.

Hráči by měli mít příležitost s frakcemi nějak interagovat, třeba jim hatit plány nebo jim naopak pomáhat.

Frakce se můžou pokusit naverbovat hráče na pomoc, zatímco hráči můžou bránit cílům frakcí.

Když hráči úspěšně pomůžou nějakému cíli nebo ho naopak zbrzdí, zaškrtni nebo vymaž 1–3 políčka pokroku podle toho, jak velký má zásah hráčů vliv.

Když hráči na frakci přímo zaútočí a výrazně omezí její sílu, možná budeš muset odebrat nebo změnit některé její zdroje.

### Příklady frakcí

#### 1. Kočičí pán

**Zdroje:**
- Hrůzostrašnost
- Najatí žoldáci a loupežníci
- Nehorázné bohatství

**Cíle:**
- Vymáhat z osad úplatky
- Unášet myši jako služebníky
- Podmanit si osadu

#### 2. Myší šlechtic

**Zdroje:**
- Ctižádostiví rytíři
- Záludní právníci
- Napěchovaná skladiště

**Cíle:**
- Vybírat daně
- Získat nová pozemková práva
- Založit novou osadu

#### 3. Cech tunelářů

**Zdroje:**
- Gangy zocelených dělníků
- Solidarita s myším dělnictvem

**Cíle:**
- Zastrašit výběrčího daní
- Zničit sídlo myšího šlechtice
- Založit svobodnou obec

#### 4. Krysí loupežníci

**Zdroje:**
- Hulvátský gang
- Tajná skrýš

**Cíle:**
- Ovládnout obchodní trasu
- Vytvořit systém výpalného
- Dobýt tvrz

#### 5. Vílí královna

**Zdroje:**
- Skryté cesty a průchody
- Služebníci schopní měnit podobu
- Neomezeně iluzivního stříbra

**Cíle:**
- Unášet myšičky
- Právnicky myši obelstít
- Odvést osadu do vílí říše

#### 6. Soví čarodějka

**Zdroje:**
- Mocná magie
- Rychlost a zběsilost
- Kouzelní služebníci

**Cíle:**
- Vyhnat vrány z věštecké věže
- Najít ohnisko siločar
- Čerpat moc z ohniska

#### 7. Snůška hadů

**Zdroje:**
- Tiší a plíživí sérioví vrazi
- Děsivá poznávací znamení

**Cíle:**
- Zavraždit stařešinu osady
- Zavraždit myšího šlechtice
- Zavraždit královnu

#### 8. Kultisti

**Zdroje:**
- Nepochopené mystické síly
- Nenápadní nastrčení zvědi

**Cíle:**
- Verbovat zranitelné myši
- Ukrást mocný artefakt
- Přivolat prastarého boha

#### 9. Žabí princ

**Zdroje:**
- Udatní rytíři
- Skrytá pevnost

**Cíle:**
- Určit na turnaji šampiona
- Unést myšího dějepisce
- Nalézt Hrnek pravdy

#### 10. Vraní čarodějnice

**Zdroje:**
- Světaznalé vraní babizny
- Kouzelné krákavé písně
- Věštecká věž tyčící se k výšinám

**Cíle:**
- Unést myšího rolníka
- Zajmout ducha počasí
- Sestavit stroj na počasí
