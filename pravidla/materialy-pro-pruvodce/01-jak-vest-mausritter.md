# Jak vést Mausritter

Pokud budeš při hraní Mausritteru zastávat roli Průvodce, řiď se těmito doporučeními.

## Osvědčené rady

### Vykresluj svět obřích rozměrů

Myši jsou drobné. Hledej příležitosti, kdy hráčům můžeš připomenout titěrnost jejich postav.

### Připravuj situace, ne děj

Dovol hráčům, aby si dobrodružství našli sami. Netlač je po předem připravené koleji. Nabídni jim prostor, ve kterém si sami vyberou výzvy, co je zajímají.

### Svět popisuj upřímně

Jako Průvodce jsi očima, ušima i nosem hráčů a jejich myší. Nic před nimi zbytečně neskrývej. Dávej jim dost informací, aby se dokázali smysluplně rozhodovat.

Dbej na to, aby byl svět konzistentní a srozumitelný. Nešetři magií a podivnostmi, ale i u nich dodržuj logiku, která se dá vypozorovat.

Buď nestranným posuzovatelem pravidel hry a světa. Nešvindluj s výsledky hodů. Dováděj cíle a akce protivníků k jejich logickému vyústění.

### Signalizuj nebezpečí

Dávej hráčům včasné varování před nebezpečími, která se na ně řítí. Pasti prezentuj jako zjevné, zato smrtící hádanky. Upozorňuj na nebezpečná zvířata, která na myši číhají.

### Hráče nijak nešetři

Aby nebezpečí působilo skutečně, musí mít neúspěch skutečné následky. Když se hráči utkají s nebezpečnými protivníky nebo se nechají lapit do smrtící pasti, nesnaž se následky zmírňovat.

### Odměňuj statečnost

Pokud jsou hráči chytří, odvážní a řídí se dobrými radami, dopřej jim zaslouženou odměnu. Když se hráči postaví skutečnému nebezpečí a obstojí, neškudli si odměny pro sebe.

## Kdy házet na záchranu

O záchrany říkej jenom v reakci na akce a rozhodnutí hráčů. Myši zvládnou všechno, co zní rozumně a bezpečně, ale když zkusí něco nebezpečného, řekni si o hod na záchranu. Tak poznáš, jestli se vyhnou možným následkům.

- **Záchrany na sílu:** vyhnutí se újmě díky fyzické síle a výdrži
- **Záchrany na mrštnost:** vyhnutí se újmě díky rychlým reakcím, pohotovosti a obratnosti
- **Záchrany na vůli:** vyhnutí se újmě díky pevné vůli a síle osobnosti

### Následky neúspěchu

Následky neúspěšné záchrany by měly být předem zjevné a signalizované. Házet by se mělo, jenom když se hráč pokusí o něco, co může mít negativní následky.

Příklady následků jsou:

- **Zranění:** V rozsahu od k4 po k20. k4 je drobné, k6 je nebezpečné, k8 už dokáže postavě na 1. úrovni vážně ublížit. Zranění k20 je vzácné a smrtící.
- **Stavy:** Dobrými volbami jsou Vyčerpání a Vystrašení.
- **Ztráta času:** Každá akce trvá směnu. Časem myším dohořívají pochodně a hází se na náhodná setkání.
- **Ztráta náhodného předmětu:** Hodem k6 urči políčko.
- **Použití předmětu:** Zaškrtni 1–3 tečky použití.

## Hody na štěstí

Hody na štěstí se používají v nepředvídatelných situacích, které nevystihuje záchrana na sílu, mrštnost nebo vůli. Přiřaď určitému výsledku pravděpodobnost „X ze 6" (podle toho, jak velká je šance) a hoď k6. Když padne stejně nebo míň než určená šance, stane se to.

## Posuzování pravidel

Pravidla Mausritteru neřeší každou situaci, na kterou můžete s hráči narazit, a některé jejich části jsou záměrně obecné.

Když narazíte na něco nového, přizpůsob pro tenhle účel některý z existujících nástrojů nebo vytvoř nový. Rozhodnutí si poznamenej do dalších her.

## Průzkum a čas

Při průzkumu jeskyně nebo dobrodružného místa dokáže skupina myší provést jednu výraznější akci za směnu. K výrazným akcím patří třeba přesun do nové místnosti, prozkoumání pasti nebo boj.

Směny můžeš jednoduše odškrtávat na počítadle směn, které najdeš na Průvodcově listu. Pokaždé když skupina provede výraznější akci, zaškrtni další prázdné políčko.

## Cestování krajinou

Při cestování divočinou urazí myši jeden mílový hex za jednu hlídku. Překonání hexů s náročným terénem (potoky, lidské silnice, velké skály, kopce atd.) trvá dvě hlídky.

### Odpočinek

Pokud myši nestráví během dne aspoň jednu hlídku odpočinkem, dej jim stav Vyčerpání.

### Počasí

Každý den urči počasí hodem 2k6.

Počasí napsané tučně nepřeje cestování. Za každou hlídku strávenou cestováním v těchto podmínkách musí každá myš uspět v záchraně na sílu, jinak dostane stav Vyčerpání.

| 2k6 | Jaro | Léto | Podzim | Zima |
|-----|------|------|--------|------|
| 2 | **Přívalové deště** | **Bouřka** | **Silný vítr** | **Vánice** |
| 3–5 | Mrholení | Slejvák | Úmorné vedro | Mrznoucí déšť |
| 6–8 | Zataženo a teplo | Jasno | Chladno | Třeskutá zima |
| 9–11 | Přeháňky | Zataženo | Příjemně slunečno | Jasno a chladno |
| 12 | Jasno a teplo | Krásně teplo | Jasno a chladno | Jasno a chladno |

## Setkání

Při průzkumu jeskyně nebo dobrodružného místa házej na setkání každé tři směny a taky pokaždé, když myši způsobí randál nebo rozruch, který může přilákat pozornost.

Při průzkumu divočiny házej na setkání na začátku ranní hlídky a na začátku večerní hlídky. Pokud má dojít k setkání, hodem k12 urči, v kolik hodin.

Náhodná setkání se určují hodem k6. Když padne 1, dojde k setkání. Když padne 2, objeví se předzvěst (stopy nebo náznak setkání).

### Tabulky setkání

Na každou důležitou oblast si připrav tabulku k6 setkání, která odrážejí téma oblasti. U každého setkání vymysli, co budou tvorové při příchodu hráčských myší dělat.

- Položky 1–3 budou variace na nějaké běžné setkání.
- Položky 4–5 budou variace na nějaké neobvyklé setkání – něco trochu nečekaného.
- Položka 6 bude nebezpečné nebo divné setkání.

### Reakce

Když myši narazí na tvora, u kterého není jasné, jak bude na skupinu reagovat, můžeš určit jeho rozpoložení hodem na následující tabulku.

| 2k6 | Reakce |
|-----|--------|
| 2 | Agresivní: Jak ho myši rozzlobily? |
| 3–5 | Nepřátelská: Jak se dá uchlácholit? |
| 6–8 | Nejistá: Jak si ho můžou naklonit? |
| 9–11 | Povídavá: Nemůže mít něco na obchod nebo výměnu? |
| 12 | Nápomocná: Jak může myším pomoct? |

### Morálka

Kdykoli nějaký protivník, který s myšmi bojuje, splní některou z následujících podmínek, musí si hodit záchranu na vůli. Když neuspěje, musí utéct nebo se vzdát.

- Na začátku boje je viditelně v nevýhodě.
- Poprvé dostane kritické zranění.
- Uvidí, jak se jeho spojenec dal na útěk nebo padl.
