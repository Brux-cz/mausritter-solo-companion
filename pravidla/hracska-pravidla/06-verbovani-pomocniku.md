# Verbování pomocníků

Přijdou situace, kdy přežiješ jen díky tomu, že ti někdo nabídne nápomocnou packu. V myších královstvích budeš potkávat další myši ochotné připojit se k tobě a tvojí skupině a prozkoumávat neznámý svět.

## Pomocníci

V myší osadě můžeš strávit jeden den sháněním myší, které hledají práci. Velikost osady určuje, jaké typy pomocníků budou k dispozici. V menších osadách možná nenajdeš přesně toho pomocníka, jakého hledáš.

Uspěj v záchraně na vůli nebo zaplať 20 ď. Když uspěješ (nebo zaplatíš 20 ď), hoď podle typu hledaného pomocníka na počet pomocníků, kteří zrovna hledají práci.

### Typický pomocník má:

- k6 BO, síla 2k6, mrštnost 2k6, vůle 2k6.
- 6 políček inventáře: 2 v packách, 2 na těle, 2 v batohu.

| Pomocník | Počet | Denní mzda |
|----------|-------|------------|
| Světlonoš | k6 | 1 ď |
| Dělník | k6 | 2 ď |
| Kopáč chodeb | k4 | 5 ď |
| Zbrojíř nebo kovář | k2 | 8 ď |
| Místní průvodce | k4 | 10 ď |
| Zbrojmyš | k6 | 10 ď |
| Učenec | k2 | 20 ď |
| Rytíř | k3 | 25 ď |
| Tlumočník | k2 | 30 ď |

## Morálka pomocníků

Když se pomocník nebo tlupa dostanou do stresující situace, nedostávají mzdu a stravu nebo po nich chceš něco nebezpečnějšího, než co jste si domluvili, musejí uspět v záchraně na vůli, jinak utečou.

Mimořádně dobře placení nebo věrní pomocníci si záchranu můžou házet s výhodou.

## Zlepšování pomocníků

Pomocníci a tlupy se můžou zlepšovat stejně jako hráčské myši.

- Když pomocník dostane podíl na pokladu, připíše si 1 zk. za každý ďobek nad rámec své denní mzdy.
- Když tlupa dostane podíl na pokladu, připíše si 1 zk. za každých 10 ďobků nad rámec své týdenní mzdy.

Pomocníci a tlupy se zlepšují stejným tempem jako hráčské myši, takže jakmile se dostanou na 1000 zk., postoupí na 2. úroveň.

Nenabízení podílu na pokladech může mezi pomocníky vyvolat nevoli.

## Tlupy

Myš je malinkatý tvoreček a spoustu zvířat nedokáže přemoct sama o sobě. Myši ale dovedou spolupracovat, utvořit tlupu a jednat ve velkém. Pak se můžou postavit jiným tlupám nebo velkým zvířatům jako kočkám a divočákům.

### Utvoření tlupy

Tlupu tvoří 20 a víc bojeschopných myší, plus jeden následovník (nosič, kuchař, zbrojíř…) za každého bojovníka.

Tvoje myš může utvořit tlupu pod svým velením. Věnuj jeden týden verbování myší ve městě. Uspěj v záchraně na vůli nebo zaplať 1000 ď.

### Tlupy začínají s:

- k6 BO, síla 10, mrštnost 10, vůle 10
- Zranění: k6, klacky a sekery

Tlupa si každý týden nechá vyplatit 1000 ď za údržbu a mzdy. Nezaplacení může vést ke vzpouře.

### Bitvy

Bitvy v měřítku tlupy proti tlupě fungují stejně jako boje mezi menšími jednotlivci. Útoky zraňují nejdřív BO, potom sílu.

Útoky tlupy proti tvorům v menším měřítku než tlupa jsou zesílené. Naopak zranění, které tvorové v menším měřítku způsobují tlupě, se úplně ignoruje – kromě výjimečně ničivých nebo rozsáhlých útoků.

### Ztráty

Když tlupa dostane kritické zranění, je rozvrácená a nemůže jednat, dokud se neseskupí. Při síle 0 je tlupa pobitá. Při poloviční síle musí tlupa uspět v záchraně na vůli, jinak se dá na panický útěk.

Tlupy si obnovují zranění v BO i v síle stejně jako jednotlivci, tedy krátkým, dlouhým nebo úplným odpočinkem.

### Vybavení

Vybavení zlepšuje schopnosti tlupy stejně, jako je tomu v případě jednotlivců. Jednoduše vynásob nákupní cenu dvaceti.

## Budovy

Právo stavět na pozemcích se nedá koupit. Můžeš ho od někoho dostat nebo uzmout silou a pak bránit.

Skupina tří kopáčů vykope v hlíně za jeden den krychlový prostor o hraně 15 cm. Jiné materiály trvají dvakrát déle.

Místnosti můžou mít libovolnou velikost. Tabulka uvádí cenu materiálu a zařízení za 15cm krychli prostoru. Dělníky a kopáče je nutné platit zvlášť.

| Místnost | Cena |
|----------|------|
| Chodba, každých 15 cm | 10 ď |
| Prostá místnost, krychle o hraně 15 cm | 100 ď |
| Běžná místnost, krychle o hraně 15 cm | 500 ď |
| Honosná místnost, krychle o hraně 15 cm | 2000 ď |

Všechny budovy vyžadují měsíční údržbu ve výši 1 % z celkové ceny.
