# Jak hrát

## Hraní role

Svoji myš ovládáš jen ty – a ty taky hraješ její roli. Můžeš mluvit v první osobě, třetí osobě nebo to střídat. Nemusíš napodobovat myší hlásek, ale rozhodně to neuškodí.

Průvodce popíše situaci. Ty popíšeš, co tvoje myš dělá. Průvodce pak popíše výsledek. Takhle rozhovor pokračuje, dokud do něj nevstoupí pravidla.

## Osvědčené rady

Když ti při hraní Mausritteru dojdou nápady a nebudeš vědět, co dál, připomeň si tahle doporučení.

- Pokládej otázky. Dělej si poznámky. Kresli mapky.
- Spolupracuj. Vymýšlej plány. Verbuj spojence.
- Kostky jsou nebezpečné. Chytrý plán je takový, při kterém nemusíš házet.
- Hraj na výhru. Ale bav se i prohrou.
- Nedej se lehce. Utíkej. Umírej. Vytvoř si novou myš.

## Záchrany

Když popíšeš, že tvoje myš dělá něco riskantního, při čem je výsledek nejistý a neúspěch bude mít následky, Průvodce tě nechá hodit záchranu na sílu, mrštnost nebo vůli.

Na záchranu hoď k20. Když ti padne stejně nebo míň než hodnota příslušné vlastnosti, tvoje myš uspěje a neutrpí žádné následky. Když hodíš víc než hodnotu vlastnosti, tvoje myš neuspěje a utrpí následky, které ti popíše Průvodce.

### Vzdorované záchrany

Když se tvoje myš o něco pokouší a někdo jiný jí v tom brání, hodíte si záchranu oba. Vyhraje ten, kdo má nižší úspěšný hod.

### Výhoda a nevýhoda

Když házíš záchranu a tvoje myš je mimořádně dobře připravená nebo vybavená, může ti Průvodce dovolit hodit s výhodou. Hoď 2k20 a použij nižší výsledek.

Naopak když jsi ve špatném postavení nebo máš nevhodné vybavení, může Průvodce říct, ať házíš s nevýhodou. Hoď 2k20 a použij vyšší výsledek.

## Boj

Boj je pro myši nebezpečná záležitost – dokonce i pro statečné dobrodruhy. Občas se mu ale nedá vyhnout.

Když zaútočíš na nic netušícího protivníka, bude tvoje myš i její společníci, kteří o plánu vědí, hrát první. Jinak si hoď záchranu na mrštnost, jestli stihneš jednat dřív než protivník. Určené pořadí pak platí i do dalších kol.

Až v boji přijdeš na řadu, můžeš se v jednom kole pohnout až o 30 cm a provést jednu akci. Akce může být cokoli od vyjednávání přes útok nebo útěk až po provedení nějaké riskantní činnosti (třeba podkopnutí nebo odzbrojení nepřítele).

### Útoky

Útoky vždy zasahují. Hoď kostkou svojí zbraně. Kolik ti padne, tolik zranění soupeři způsobíš. Odečti jeho zbroj.

Pokud je útok nějak zeslabený, třeba když střílíš po zakrytém cíli nebo ti něco brání v pohybu, hoď na zranění k4 bez ohledu na zbraň. Pokud je zesílený, třeba když ti vyjde lest nebo využiješ protivníkovu slabinu, házej k12.

### Body ochrany a zranění

Každý tvor má body ochrany (BO) a zranění se nejdřív odečítá od nich. Značí to schopnost vyhnout se nebo odolat opravdovému zranění.

Po vyčerpání BO se zranění odečítá od síly.

Kdykoli si jakýkoli tvor odečte zranění od síly, musí si hodit záchranu na sílu. Když uspěje, může pokračovat v boji. Když neuspěje, utrpí kritické zranění.

Když tvor utrpí kritické zranění, dostane stav Poranění a je vyřazený, dokud ho někdo neošetří a on nepodnikne krátký odpočinek.

Pokud vyřazeného tvora nikdo neošetří do 6 průzkumných směn, tvor umírá.

### Ztráta vlastností a smrt

Když tvorovi klesne síla na nulu, je mrtvý. Když klesne na nulu mrštnost, tak se nedokáže pohybovat. Když klesne na nulu vůle, propadne tvor nepříčetnosti.

Když tvoje myš zemře, naházej si novou. Průvodce by ji měl uvést do hry co nejdřív. Možnost naskočit rychle zpátky do hry je důležitější než realismus.

## Odpočinek a léčení

Tvoje myš může odpočívat a zotavovat se třemi způsoby.

- **Krátký odpočinek:** Trvá 1 směnu. Doušek vody a pár minut odpočinku ti obnoví k6+1 BO.
- **Dlouhý odpočinek:** Trvá 1 hlídku. Vydatné jídlo a spánek obnoví všechny BO. Pokud už myš měla plné BO, obnoví si k6 ztracených bodů libovolné vlastnosti.
- **Úplný odpočinek:** Trvá týden někde v bezpečí, úplně obnoví hodnoty všech vlastností a odstraní většinu dlouhodobých stavů. Týdenní strava a ubytování v osadě vyjde většinou tak na 20 ď.

## Čas

Pro jednoduchost a snadné počítání používá hra tři časová měřítka s odstupňovanou délkou.

- **Kolo:** Tohle měřítko se používá v boji. Jedno kolo trvá necelou minutu.
- **Směna:** Tohle měřítko se používá při průzkumu dobrodružných míst. Jedna směna trvá 10 minut. To je tak akorát na průzkum jedné místnosti anebo provedení delší akce nebo dvou. Skoro každý souboj zabere celou směnu.
- **Hlídka:** Tohle měřítko se používá při cestování v divočině. Jedna hlídka má 36 směn, tedy kolem 6 hodin. Jeden den má 4 hlídky. Za jednu hlídku obvykle ujdeš 1 hex nebo míli.

## Cestování krajinou

Skupina myší urazí jeden hex nebo míli za jednu hlídku. V náročném terénu (potoky, lidské silnice, skály, kopce atd.) jsou potřeba dvě hlídky na každý hex nebo míli.

### Hledání potravy

V divočině může tvoje myš strávit jednu hlídku hledáním potravy. V takovém případě najde zásoby na k3 použití.

## Zlepšování

Za přinášení pokladů a užitečného zboží z nebezpečných míst do bezpečí myších osad dostává tvoje myš zkušenostní body (zk.).

Po přinesení pokladu do bezpečí se jeho hodnota v ďobcích rozdělí rovným dílem mezi všechny členy skupiny. Za každý ďobek pak dostaneš 1 zk.

Další zk. může tvoje myš získat za nezištné utrácení ďobků na vylepšení, která prospívají celému myšímu společenství. Za každých 10 takhle utracených ďobků dostane tvoje myš 1 zk.

### Úroveň

Myši začínají na 1. úrovni.

Tabulka ukazuje, kolik zk. je potřeba k postupu na další úrovně.

| Úroveň | Kostky ochrany | Kuráž | Zkušenostní body |
|--------|----------------|-------|------------------|
| 1 | 1k6 | 0 | 0 |
| 2 | 2k6 | 1 | 1 000 |
| 3 | 3k6 | 2 | 3 000 |
| 4 | 4k6 | 2 | 6 000 |
| 5+ | 4k6 | 3 | +5 000 |

Když tvoje myš nasbírá dost zkušenostních bodů k postupu na další úroveň, proveď následující postup.

- **Hoď na zvýšení vlastností:** Za každou vlastnost svojí myši (síla, mrštnost, vůle) hoď k20. Když hodíš víc, než je aktuální hodnota vlastnosti, zvyš ji o jedna.
- **Hoď kostkami ochrany:** Hoď kostkami ochrany uvedenými u tvojí úrovně. Když ti padne víc, než kolik má tvoje myš BO, přepiš její BO na hodnotu, která ti padla. V opačném případě zvyš myši BO o 1.

### Kuráž

Od druhé úrovně má tvoje myš kuráž. Ta jí umožňuje ignorovat stavy.

Za každý bod kuráže můžeš jeden stav umístit na deníku postavy do prostoru nadepsaného Kuráž. Stavu umístěného do části Kuráž se zbavíš jedině tak, že splníš podmínku odstranění.
