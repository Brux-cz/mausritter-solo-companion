# Chrabré myši v nebezpečném světě

## Co je Mausritter?

Mausritter je RPG neboli hra na hrdiny. Spolu s dvěma až pěti kamarády v ní budeš vyprávět příběhy a tvořit společný svět. Pravidla pomáhají k tomu, aby byl svět předvídatelný, zajímavý a plný výzev.

Jeden z vás na sebe vezme roli Průvodce. Jeho úkolem bude vymyslet a popsat smysluplný a uvěřitelný svět plný nebezpečných protivníků, divokých končin i přátelských osad. Dalším úkolem Průvodce je nestranně posuzovat pravidla a spravedlivě dohlížet na to, aby se jimi v herním světě řídily hráčské myši i nehráčské postavy.

Ostatní hráči se ujmou role myší. Každý z nich bude hrát malinkého, statečného a možná trochu zoufalého dobrodruha, který se vypravuje na nebezpečná místa a prozkoumává svět popisovaný Průvodcem.

### Co jsou hry na hrdiny?

Hry na hrdiny (označované i zkratkou RPG) jsou zábava obnášející společné vyprávění příběhů a řešení problémů.

Hry na hrdiny se odehrávají většinou jen jako rozhovor. Průvodce popíše nějakou situaci a hráči popíšou, jak na ni jejich myši reagují a co dělají.

V určitých chvílích (třeba když se myš pokusí o něco riskantního) vstupují do hry pravidla. Hráči třeba hodí kostkami, aby zjistili, co se stane dál. Pak rozhovor pokračuje.

## Co ke hře potřebuješ

- Pro každého hráče jeden deník postavy
- Pro Průvodce list ke sledování průběhu hry
- Sadu kartiček s různými předměty a stavy
- Různé herní kostky (k4, k6, k8, k10, k12 a k20)
- Tužky a gumy
- Prázdné papíry na psaní poznámek a kreslení map

### Značení kostek

Mausritter používá značení kostek zažité ve všech hrách na hrdiny. Například:

- **k20** znamená: Hoď jednou 20stěnnou kostkou.
- **1k8** znamená: Hoď jednou 8stěnnou kostkou.
- **3k6** znamená: Hoď třemi 6stěnnými kostkami a výsledky sečti.

Když je potřeba hodit k3 nebo k2, hoď 6stěnnou kostkou a vyděl výsledek dvěma nebo třemi. Zaokrouhluj nahoru.
