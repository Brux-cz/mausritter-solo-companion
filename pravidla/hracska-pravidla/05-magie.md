# Magie

## Kouzla

Kouzla jsou přírodní duchové uvěznění v runách vytesaných do obsidiánových destiček. Většinou se dají najít na odlehlých, nebezpečných místech. Tvorbu kouzel ovládají jen neučenější čarodějové a ti si svá tajemství bedlivě střeží.

## Sesílání kouzel

Při sesílání kouzla musí myš držet destičku v pacce a číst z ní nahlas.

Když tvoje myš sesílá kouzlo, rozhodni, s jakou mocí ho sešle. Kouzlo může mít maximálně takovou moc, kolik má nevyčerpaných teček použití.

Hoď tolika k6, kolik je moc seslaného kouzla. Za každou kostku, na které padne 4, 5 nebo 6, zaškrtni kouzlu jedno použití.

Účinek kouzla závisí na [POČTU] kostek, kterými se házelo, a taky na [SOUČTU] všech hodnot, které padly.

Jakmile jsou všechny tečky použití zaškrtnuté, je kouzlo vyčerpané a nedá se dál sesílat. Každé kouzlo má nějakou podmínku dobití. Splněním podmínky nalákáš ducha zpátky do kouzla a vymažeš všechny tečky použití.

## Vymknutí kouzla

Kdykoli při sesílání kouzla hodíš jednu nebo víc šestek, dostane tvoje myš za každou hozenou šestku k6 bodů zranění do vůle. Pak hoď záchranu na vůli. Když neuspěješ, vezmi si stav Pomatení.

## Prodej kouzel

Plně nabité kouzlo, které nechceš, se většinou dá prodat v osadě za k6 x 100 ď. Vyčerpaná kouzla mají poloviční hodnotu.

## Seznam kouzel

Hoď na tuhle tabulku, když najdeš nové kouzlo, nebo se jí inspiruj při tvorbě kouzel vlastních.

| 2k8 | Kouzlo | Účinek | Dobití |
|-----|--------|--------|--------|
| 2 | Ohnivá koule | Dostřel až 60 cm. Všichni v okruhu 15 cm utrpí [POČET] + [SOUČET] zranění. | Po tři dny a tři noci peč kouzlo v plameni divokého ohně. |
| 3 | Zahojení | Zahojí léčenému tvorovi [SOUČET] bodů zranění síly a odstraní stav Poranění. | Pořež se za k6 zranění síly a potřísni kouzlo svojí krví. |
| 4 | Kouzelná střela | Jednomu tvorovi v dohledu způsobí [POČET] + [SOUČET] zranění. Potom se do jedné směny kouzla dotkni. | Upusť kouzlo z výšky aspoň 10 metrů. |
| 5 | Strach | [POČTU] tvorů udělí stav Vystrašení. | Nech si jiným tvorem způsobit stav Vystrašení, zatímco máš kouzlo u sebe. |
| 6 | Tma | Na [POČET] kol vytvoří kouli černočerné tmy o průměru [SOUČET] x 5 cm. | Nech kouzlo tři dny nezakryté na neosvětleném místě. |
| 7 | Zotavení | Odebere ([POČET] + 1) tvorům stav Vyčerpání nebo Vystrašení. | Zakopej kouzlo na tři dny na poklidném poli nebo říčním břehu. |
| 8 | Srozumitelnost | [POČET] tvorů jiného živočišného druhu ti bude na [POČET] směn rozumět. | Obdaruj nezištně tvora jiného druhu. |
| 9 | Přízračný brouk | Vytvoří na [POČET] x 6 směn přízračného brouka, který unese 6 políček inventáře. | Zakopej kouzlo na tři noci na broučím hřbitově. |
| 10 | Světlo | [POČET] musí uspět v záchraně na vůli, jinak budou omámeni. Anebo na [SOUČET] směn vytvoří světlo o síle pochodně. | Po tři dny vystavuj kouzlo prvním paprskům vycházejícího slunce i posledním paprskům zapadajícího slunce. |
| 11 | Neviditelný prstenec | Vytvoří neviditelnou a nehybnou bariéru o průměru [POČET] x 15 cm. Vydrží [POČET] směn. | Vyrob železný kruh veliký jako posledně seslaný prstenec. Kouzlo jím protáhni. Kruh se rozplyne. |
| 12 | Zaklepání | Otevře dveře nebo nádobu, jak kdyby myš se silou 10 + [POČET] x 4 uspěla v záchraně. | Na tři dny zavři kouzlo do zamčené skříňky v zamčené skříňce v zamčené skříňce. |
| 13 | Tuk | Pokryje plochu o průměru [POČET] x 15 cm kluzkým hořlavým tukem. Kdo neuspěje v záchraně na mrštnost, ten spadne. | Pomaž kouzlo zvířecím tukem a počkej, dokud nezežlukne. |
| 14 | Zvětšení | Na 1 směnu zvětší tvora na ([POČET] + 1) násobek jeho původní velikosti. | Nech kouzlo na tři dny v nejvyšších větvích vysokého stromu. |
| 15 | Neviditelnost | Na [POČET] směn zneviditelní jednoho tvora. Jakýkoli pohyb zkrátí trvání o 1 směnu. | Celý jeden den ani jednou neotevři oči, zatímco kouzlo držíš v pacce. |
| 16 | Šanta | Promění nějaký předmět v neodolatelnou vábničku koček. Trvá [POČET] směn. | Dej kočce dárek, po jakém doopravdy touží. |
